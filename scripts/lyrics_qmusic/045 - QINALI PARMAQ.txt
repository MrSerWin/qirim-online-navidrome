# QINALI PARMAQ
# Источник: https://qmusic.at.ua/forum/2-37-1

QINALI PARMAQ
Qınalı parmaq, cez tırnaq,
Altın oymaq, ah, ah.
Seniñ tatlı tiliñe
Olurmı toymaq, ah, ah?
Pencereme kün tiymiy
Meyvalıqtan, ah, ah.
Em sarardım, em soldım,
Sevdalıqtan, ah, ah.
Altın çekken terazem
Darasından, ah, ah.
Aylanayım közüniñ
Qarasından, ah, ah!
Qınalı parmaq, cez tırnaq
Kestirgende, ah, ah.
Rahmet olsun, nur yaqsın
Östürgende, ah, ah!
ASMA SALINCAQ
Bağçada qurdım asma salıncaq,
Kim sallanacaq?
Yar kelir, yar keçip,
Yar sallanacaq!
Puf yastıqlar yaptırdım,
Kim yastanacaq?
Yar kelir, yar keçip,
Yar yastanacaq!
Güzellerin güzeli
Kimniñ olacaq?
Şü qarşıdan kelgen güzel
Menim olacaq!
SEYDOSMAN
Seydosman saray saldırğan
Boydan da boyğa.
Sen nişanda yoq ediñ
Hoş keldiñ toyğa!
Qazan-qazan et asıp
Soğanıñ yoqmı?
Öz başıñdan toy yasap
Tuvğanıñ yoqmı?
Seydosman saray saldırğan
Töbesi şişe.
Oynağanım külgenim
Esime tüşe.
Feslegen ektim qorağa
Qoqlamağa
Özüm qadam sav bolsun
Coqlamağa.
Keteceksiñ ketecek
Deryalar aşıp.
Sen cılamay kim cılar
Cüregi taşıp?
QALAYLI QAZAN
(bir variantı)
Qalaylı qazan asılsın
Kül bolıp sönsin,
Büyük-küçük cümlege
Qayırlı bolsun!
Qalaylı qazan içinde
Qaz balası,
Qıznı baştan çıqarğan
Öz anası.
Beline quşaq yaptırdım
Çevresi sırma,
Anavğa-mınavğa köz etip
Boynuma urma.
Qalaylı qazan içinde
Qaz etimiz,
Cıyında-toyda oynamaq
Adetimiz.