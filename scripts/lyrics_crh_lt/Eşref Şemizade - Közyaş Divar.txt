# Eşref Şemizade - Közyaş Divar
# URL: https://lyricstranslate.com/ru/esref-semizade-kozyas-divar-lyrics

Bu zengin til halqımıznıñ
Qalp sevinçi, fiğanı.
Türkiy tiller gülzarınıñ
Eñ çeçekli fidanı.
Menim işim – şu fidandan
Süslü güllerin termek.
Soñ, olardan demet yapıp,
Qaytıp, halqıma bermek…
Mında bar küz güzelligi,
Dalğalarnıñ ökesi.
Saar vaqtı tazeligi,
Gecelerniñ büsesi.
Yeşil aşlıq şuvultısı,
Is qoqusı bar mında.
Muqadderatı bu tilniñ –
Yaş kelinler bağrında.
Mında asret analarnıñ
Bedduası, duası.
Mında Beybars, Boralarnıñ
İqtidarı, dehası.
Cayıqbaştan esken yelniñ
Talğınlığı – bu tilde.
Yaralanğan şahin quşnuñ
Çılğınlığı – bu tilde.
Bu tilden küç, ğıda alğan
Bozyigitniñ coravı.
Meñli-Suluv qartanaynıñ
Çorasına cılavı…
Bir çoq medeniy halqlarda
Olğan kibi, bizim de,
İşte böyle qaznamız bar
Elimizde bugünde.
Bu til, dostum, menim, seniñ,
Halqımıznıñ añına,
Yüregine, zeinine,
Damarına, qanına
Siñgen sabiy çağımızda
Anamıznıñ sütünen.
"Aynenni"niñ tatlı, şırın
Ezgisinen, beytinen.
Sevingende quvançını,
Halq, bu tilde bildirgen.
Tarsıqqanda, yanığını,
Kene şunen söndürgen.
Biñ yıl burun, halq bu tilde
Tabınğan Allasına.
Qalbini bu tilde açqan
Aşıq – maşuqasına.
Sekiz yüz yıl bundan aldın,
Qırımlı Mahmud Qasım,
Kefede bu tilde yazğan
"Yusuf ve Zuleyha"sın.
Yedi yüz yıl evel, bu til,
Halqara til tanılğan.
Diplomatlar bizim tilni
Ögrenmege ıntılğan.
Soñ, bularnı bile turup,
Nasıl etip coşmayım?
Nasıl etip, ğururlanıp,
Sevinmeyim, taşmayım?
Sen de bunu eşitken soñ,
Nasıl etip, coşmazsıñ?
Yüregiñ taş degil ise,
Sevinmezsiñ, taşmazsıñ?
Öz alımca, men şunuñçün,
Gece-kündüz urunıp,
Şiirime söz cevherin,
Şu qaznadan qıdırıp,
Er satırım yaşqa-qartqa,
Añlayışlı olsun, – dep,
Bu asıl til yaş nesilniñ
Dimağına tolsun, – dep,
Keniş qıpçaq deryasıman
Tolı nefes alaman.
Çünki, men de, şu deryanın
Bir tamçısı olaman…