# Bekir Çoban-Zade - Bulutlar
# URL: https://lyricstranslate.com/ru/bekir-coban-zade-bulutlar-lyrics

Bulutlar, bulutlar!
Ketici bulutlar,
Çoñğarğa, Qıtayğa
Yetici bulutlar!
Alıñız meni de göñlüm açılsın,
Közümden yaşlarım yurtıma saçılsın!
Bulutlar, bulutlar!
Burçaqlı bulutlar!
Al, yeşil, sarılı
Quşaqlı bulutlar!
Alıñız ketiyik bek uzaq yerlerge,
Salğırda ketenin ağartqan dülberge!
Bulutlar, bulutlar!
Ölmek istiymen,
Ölgen soñ köklerde
Külmek istiymen!
Alıñız ketiyik deryalar çetine,
Qarayıq yaqından Çolpannıñ betine!
Bulutlar, bulutlar!
Qamışlıq göllerde,
Yıldızlar titregen,
O ucsuz çöllerde.
Meni de alıñız qırıldeb yazğanda,
Tavlarğa sıypanub deryağa avğanda!
Bulutlar, bulutlar!
Qayerden kelesiz?
Köyümden, anamdan
Ne haber bilesiz?
Aytıñız, barabar tuydurmay cılayıq!
Yollarğa tüşiyik, sararıb solayıq!
Bulutlar, bulutlar!
Yaylağa ketiñiz!
Esmamnı körseñiz,
Selâmlar etiñiz!
Yıqañız anamnıñ yaşlı közlerin!
Qollar öpiñiz, unutsın kederin!