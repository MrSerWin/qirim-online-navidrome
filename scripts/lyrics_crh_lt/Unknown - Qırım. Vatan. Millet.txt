# Unknown - Qırım. Vatan. Millet
# URL: https://lyricstranslate.com/ru/seyran-762-q%C4%B1r%C4%B1m-vatan-millet-lyrics.html

Qırım. Vatan. Millet.
Beraberlikte.
Adalet içün küreş devam ete.
Bu qara künler keçer sanki bir gece.
Analarınıñ yüregi dayanırmı? Sadece
cenk olmasıñ, insan insanğa qarşı cenk.
Onıñ da idare etkenleri bar, kerçek.
Olarğa da ne insan canı kerek, ne küneş,
Ne de qoqulı çiçek, ne de köpek.
Siyaset oyunımı? Yoqsa akimet nefsi?
Başqa devletiniñ askerleri mında kereksiz.
Bizlerge barışıq ve qardaşlıq bağlar,
tınç ayat kerek. Bu aqta bu satırlar.
Er kesniñ başında soñki vaqialar.
Er kesniñ yüreginde ümüt ve intizar bar.
Qırım. Vatan. Millet. Beraberlikte!
Biznen tamğalı bayraq kene de.
Topraq üstünde, kök tübünde
adalet içün küreş devam ete.
Qırım. Vatan. Millet. Beraberlikte!
Biznen tamğalı bayraq kene de.
Yürekte iman olsa, halq yeñilmez.
Er kes qoşulsa. Er kes!
Kene de bir sınav zemaneviy vaqıtta.
Başqalarğa tek laf. Bütün dünya ayta.
Arbiy arabalar, arbiy uçaqlar da kökte,
endi arbiy gemiler de Qara deñizde.
NATO ve Kiyev qıbırdadımı? Bekle!
Ya ne beklemege? Dua oqu, çette qalma. Elbette,
dua oqu hayırlısınen bitsin bu şeyler.
2.0.1.4. sene Qırım, keder…
Sovet devirinden keçip yeñilmedik, baqarıq,
Bu aldan da, küreşip, sabır etip çıqarıq.
Ayet, süreler oqup daa ziyade,
imannen, Vatan sevgisinen, birlikte!
Tarihiy Vatanımız – Qırım yarımada.
Dedelerimizniñ kemikleri bu topraqta.
Bir avuç halq degil de, bir yumruq olmaq
pek müim, baq. Böyle kerek. Bir bayraq!
Qırım. Vatan. Millet. Beraberlikte!
Biznen tamğalı bayraq kene de.
Topraq üstünde, kök tübünde
adalet içün küreş devam ete.
Qırım. Vatan. Millet. Beraberlikte!
Biznen tamğalı bayraq kene de.
Yürekte iman olsa halq yeñilmez.
Er kes qoşulsa. Er kes!
Bugünki vaziyet daa ziyade
bizlerni birleştirmek kerek kene de.
Kelecekte de bir olıp devam etsek - yahşı.
Bugün çoqusı, episi cenkke qarşı.
Cenk ya da barışıq? Açuv ya da tınçlıq?
Qarma-qarışıqlıq ya da muabbet, raatlıq?
Duşmanlıq ya da dostluq? Ürmet ya da nefret?
Keder ya da quvanç? Yarıq ya da zulmet?
Közyaşlar ya da tebessüm soñunda? a?
Bu sualler şimdi er kesni raatsızlata.
Raatsızlata, çünki başqa devlet adaletsiz
mında öz burunını tıqar, qanunsız.
Hainlik yapqanlarınıñ satqın izi qalır.
Buña baqıp, belki, bazıları aqıllanır.
Halq arasında qavğa-dava kerekmey, akisine,
ikmetnen yaşayıq bir nefeste!
Qırım. Vatan. Millet. Beraberlikte!
Biznen tamğalı bayraq kene de.
Topraq üstünde, kök tübünde
adalet içün küreş devam ete.
Qırım. Vatan. Millet. Beraberlikte!
Biznen tamğalı bayraq kene de.
Yürekte iman olsa, halq yeñilmez.
Er kes qoşulsa. Er kes!